መዘንጋት ባለበት በታናሽ ሕሊና
መዘመር ልጀምር ለድንግል ምስጋና
እኔስ በውዳሴሽ ባሕር እዋኛለሁ
ገናንነትሽን ክብርሽን እያሰብኩ
የትህትናሽ ነገር ቢወሳ አያልቅም
ታነቢያለሽና ለዚህ ክፉ አለም
ድንግል ሆይ ለኃጥአን ታስቢያለሽና
ልቦናዬ ባንቺ በምልጃሽ ተፅናና
ማርያም ሆይ ስለዚህ እንወድሻለን
አንቺን ተማፅነናል እንድታማልጂን
ዘወትር እጆችሽ ተዘርግተዋልና
ስለበደለኞች ሊያቀርቡ ልመና
እሳትአውያኑ ሱራፌል ኪሩቤል
ሊነኩት ያልቻሉት የእሳቱን ነበልባል
አንቺ ግን ታቀፍሽው ሳምሽው በከንፈርሽ
ከፍጥረት ለይቶ ፍፁም ስላፀናሽ
ማርያም ሆይ ስለዚህ እንወድሻለን
አንቺን ተማፅነናል
ዘወትር እጆችሽ ተዘርግተዋልና
ስለበደለኞች ሊያቀርቡ ልመና
መድኃኔዓለም የለም የሚሳነው
አማኑኤል የለም የሚሳነው
እርሱ ቃል ሲናገር ተራራው ሜዳ ነው
መድኃኔዓለም የለም የሚሳነው
አላስብም አልፈዋለሁ ብዬ 
ጉንጭ አልፎ ትራሴን እያጠበ እንባዬን 
እየተፈጸመ ኃይሉ በድካሜ 
ማእበሉን አለፍኩኝ ቀለለልኝ ሸክሜ
የቤቴ እራስ ነው የእቅዴ መሪ
በክፉም በደጉም ነፍሴን አስተማሪ
ፈጥሮ የማይረሳኝ ቤዛዬ ደረሰ 
ቤቴን ደስታ ሞላው እንባዬ ታበሰ
ትናንት ባዶ ነበር የለኝ የሚሰፈር
አንዳች አልነበረኝ የሚታይ የሚቆጠር
ከርሱ የተነሳ ዛሬ ግን ሙሉ ነኝ
ክብር ለእርሱ ይሁን አለ የማይተወኝ
እየከለከለ ለእኔ ማይጠቅመኝን 
በጊዜ እየሰጠ ደግሞ የሚረባኝን
ሁሉ በእርሱ ሆኗል አልሆነም ያለ እርሱ 
ውዳሴ ምስጋና ይድረስ ለንጉሱ
እግዚአብሔርን አመስግኑት 
ሥራህ ግሩም ድንቅ ነው በሉት
ሰማይን ያለምሰሶ
ምድርንም ያለ መሠረት
ያጸናው እርሱ ነው 
ሥራህ ድንቅ ነው በሉት
የባሕርን ጥልቀት የመጠነ
ዳርቻዋን የወሰነ 
እግዚአብሔርን አመስግኑት
ሥራህ ግሩም ድንቅ ነው በሉት 
ማዕበል ነፋስ የሚገስጽ
ፍጥረቱ ለስሙ የሚታዘዝ 
ትጉህ እረኛ ድካም የሌለበት
እግዚአብሔርን ሥራህ ድንቅ ነው በሉት 
ንጹሀ ባሕርይ ነው ሁሉን የሚገዛ
የነገስታት ንጉሥ አልፋና ኦሜጋ
ዘላለም እርሱ የማይለወጥ 
እግዚአብሔርን ሥራህ ድንቅ ነው በሉት 
ጥበብን የሚገልጥ ጥበበኛ 
ፍርድን የሚያደርግ እውነተኛ ዳኛ 
እንደ እርሱ ያለ ከቶ አይገኝም
እግዚአብሔር ግሩም ነው ዘለዓለም
ስምህ ለዘለዓላለም ምስጉን ስለሆነ ምስጉን ስለሆነ
ፍጥረት በአኮቴት ስቡህ ብሎ ዳነ ስቡህ
ስምህ ለዘላለም ምስጉን ነው ስቡህ
መህርን ለሰው ልጅ ምግብን የሰጠህ
የተራበችው ነፍስ ከምድር በረከት
በመገብካት ጊዜ ታመሰግናለች ስቡህ
ምስጉን ነህ ምስጉን ነህ ስቡህ በሰማያት
የምትመሰገን በፍጥረት አንደበት ስቡህ
እንዳንተ ያለ ማነው ወቅት የሚያፈራርቅ
ምድርን በበረከት ሰማዩንም በጽድቅ
ተራሮች በአበባ ወንዞች የሚሞሉት
ስለጠገቡ ነው ከስጦታህ ብዛት ስቡህ 
ስምህ ለዘለዓላለም ምስጉን ስለሆነ ምስጉን ስለሆነ
ፍጥረት በአኮቴት ስቡህ ብሎ ዳነ ስቡህ
የሚያበራው ገጹ ፊቱ የሚያወዛው
ካንተ በሚቀዳው ከቸርነትህ ነው
የምድር ልምላሜ የፍጥረታት ደስታ
ሲዘምር ይውላል ለለጋሹ ጌታ ስቡህ
ምስጉን ነህ ምስጉን ነህ ስቡህ በሰማያት ስቡህ በሰማያት
የምትመሰገን በፍጥረት አንደበት ስቡህ
እንዳንተ ያለ ማነው ወቅት የሚያፈራርቅ
ምድርን በበረከት ሰማዩንም በጽድቅ
ተራሮች በአበባ ወንዞች የሚፈሱት
ስለጠገቡ ነው ከስጦታህ ብዛት ስቡህ
ስምህ ለዘለዓላለም ምስጉን ስለሆነ ምስጉን ስለሆነ
ፍጥረት በአኮቴት ስቡህ ብሎ ዳነ ስቡህ

እግዚአብሔር በኛ ቤት ሁልጊዜ ምስጉን ነው
የአማልክት አምላክ አምነን የመረጥነው
ስሙ በማለዳ በቀን ይቀድሳል 
እርሱ ራሳችን ነው በሌሊት ይነግሣል
በደጃፋችን ላይ አለ ሕያው ስሙ
ጉበን መቃናችን ቃሉ ነው ማህተሙ
ዘንባባን አንጥፈን የምንቀበለው 
እግዚአብሔር ቀን በቀን ሆሳዕናችን ነው
ከእግዚአብሔር የሚበልጥ የለም በቤታችን 
ቀዳሚ ነው ስሙ አልፋ ዖሜጋችን
ህጉን ጠልፈንበት መጋረጃችን ላይ
ንጉስ ነው በኛ ቤት በከፍታ የሚታይ
ከአማሌቅ አማልክት ከቶ አንቀላውጥም
ለክብሩ የማይሆን እርም አናስቀምጥም
አይረክስም ምንጣፉ የክብሩ መቅረዞች
ከሬሞን በወጡ በጣዖት ቤት ሰዎች
ሲሞላ ሲጎድልም አይቆምም ምስጋና
ቤቱ ያለ መዝሙር አያጌጥምና
እግዚአብሔር ቢሰጥ እግዚአብሔር ቢነሳ
አይውልም በኛ ቤት ክብሩ ሳይነሳ
አረሳት ኢትዮጲያን በእርፈ መስቀል  
አባ ተክለሃይማኖት ሰባኪ ወንጌል 
የእግዚአብሔር ሰው ነው ተወዳጅ በ ሰማይ 
የተረማመደ በጽድቅ አደባባይ  
ፈውስና ጸሎቱ ቃሉ የተሰማ 
ወንጌል  የሰበከ በገጠር ከተማ  
የእቲሳው ኮከብ የደብረ አስቦቱ 
ለወንጌል ተዋጋች ንጽህት ሕይወቱ   
ፋናው እስከ ዛሬ ሲያበራ የኖረ 
የእቲሳው አባት ፍስሐጽዮን 
እግዚአርያ እናቱ ማህፀነ ብሩክ 
ወለደች  ኮከብን ሲኦልን የሚያውክ
ዲያቢሎስ እስካሁን ስሙ ሲጠራበት 
ሲረገጥ ይኖራል በእሳት  ሰንሰለት 
አዲስ  ሐዋርያ  የኢትዮጵያ አባት 
ደጋ ና ቆላውን በመስቀል ባረካት
ምንጩና ፏፏቴው ተራራው  ቅዱስ ነው
የአባታችን መስቀል ጽኑ ስለነካው 
የተራመደበት የዳሰሰው ሁሉ 
ድውይ ይፈውሳል ሳርና ቅጠሉ

ሀዘንተኛን ፡ ያፅናናው
የመድኃኒታችን ፡ ሥም
ያንን ፡ ቅዱስ ፡ ሥም ፡ የጠራው
ይረዳል ፡ ይድናልም
ቅዱስ ፡ ሥም ፡ ብፁዕ ፡ ሥም
የዘለዓለም ፡ ተስፋ ፡ ነው
ብርቱ ፡ ጋሻም ፡ ይሁንለት
ኃጢአት ፡ ሲፈትነው
ልመናውም ፡ ይፈፀምለት
ከኢየሱስ ፡ የለመነው
ቅዱስ ፡ ሥም ፡ ብፁዕ ፡ ሥም
የዘለዓለም ፡ ተስፋ ፡ ነው
ያ ፡ ክቡር ፡ የኢየሱስ ፡ ሥምም
ብፅዕናን ፡ ይሰጠናል
ሕይወት ፡ ደስታም ፡ ሰላምም
ከዚህ ፡ ሥም ፡ አግኝተናል
ቅዱስ ፡ ሥም ፡ ብፁዕ ፡ ሥም
የዘለዓለም ፡ ተስፋ ፡ ነው 
ወደ ፡ ሰማያዊ ፡ አገር
አድኖ ፡ ሲያደርሰን
ያንን ፡ ሥም ፡ ለአምላክ ፡ ክብር
እንዘምር ፡ አክብረን

ትንቢተ ዮናሰ
በሕዝቧ መካከል ዐመፅ ሰለ ጸና
በጣም ተቈጥቼ አዝኛለሁና፤
ይህንን ለነነዌ ንገራት ባዋጅ
አለና ለዮናስ ለአሚታይ ልጅ፤
እግዚአብሔር አዘዘው እንዲሄድ በቶሎ
ዮናስ እንቢተኛው አስበ ኮብልሎ
ካምላክ ተደብቆ አምልጦ ሊጠፋ
ወደ ተርሴስ ሲጓዝ ሄደ ወደ ያፋ።
ዋጋ ከፈለና በመርከብ ተሳፍሮ፤
እያጕረመረመ ባሕሩን ተሻግሮ
ዮናስ ተደብቆ ሲሄድ በግሥገሣ
ከእግዚአብሔር ተልኮ ማዕበል ተነሣ
ታላቅ ሞገድ ሆነ ባሕሩ ተቈጣ
መርከበኞች ፈሩ ትልቅ ሽብር መጣ
መርከቡ እንዲቀልለው እናድርግ እያሉ
አንሥተው ብዙ ዕቃ ወደ ባሕር ጣሉ
ባሕሩ ባሰበት በጣም ተናወጠ
መርከቡ መሰለ የተገለበጠ
ሰው ሁሉ ተነሣ ጸሎት ለማድረስ
ይኸ ሁሉ ሲሆን ተኝቷል ዮናስ
ወደ ዮናስ ሄዶ የመርከብ አለቃ
ቀሰቀሰውና ከእንቅልፉ ሲነቃ
እግዜር እንዲያድነን ከዚህ ክፉ ጥፋት
ተነሥ ጸልይ አለው ይብቃህ ማንቀላፋት
በመርከብ ውስጥ ያሉ ሰዎች ተሰብስበው
ተመካከሩና በነገሩ አስበው
አለ ኃጢአት ሠርቶ ከእኛ ጋር የመጣ
ለይተን ለማወቅ እንጣጣል ዕጣ
አለዚያ አንድንም ስለ ተባባሉ
ተሰበሰቡና ዕጣ ቢጣጣሉ
እውነትም እንዳሉት አጥፊው ሰው ታወቀ
በእንቢተኛው ነቢይ በዮናሰ ወደቀ
ዮናሰ ተረዳና እጁ እንደ ተያዘ
ያጠፋውን ጥፋት ገልጦ ተናዘዘ
ምነው ባትመጣ ተጣልተህ ከጌታ
እየው መርከባችን እንደሚንገላታ
ቊጣው እንዲታገሥ ለማግኘት ጸጥታ
በል አንተው ፍረደን ምን ይበጃል ቢሉ
ዮናስ መለሰና እዚህ ያለ ሁሉ
ስለ ምን ይጠፋል በኔ የተነሣ
ወደ ባሕር ጣሉኝ አለብኝ አበሳ
ተመልከቱ እነሆ ሥራውን ዐወቀ
ጥፋቱን ገለጠ ይኸው መች ደበቀ
እሱው ከፈረደ መልሶ በራሱ
ምን እናድርግ ብለው ሊጥሉት ተነሡ
ከደሙ እንጻን ሲሉ ለእግዜር አመልክተው
ወደ ባሕር ጣሉት ዮናስን አውጥተው
በዮናስ ላይ ኖሮ የመጣው ይህ መዓት
ባሕሩ ጸጥ አለ ልክ በዚያው ሰዓት
ዮናስም ተውጦ በእግዚአብሔር ፈቃድ
ሦስት ቀን ሦስት ሌት ሲያድር በሣ ሆድ
ተቀይመህ ኖሮ ከላይ ብትቈጣ
እንዲህ ያለ መዓት በራሴ ላይ መጣ
የባሕሩ ሞገድ እኔን አዋከበኝ
ውኃና ጨለማ ሲኦልም ከበበኝ
እያለ ባሣ ሆድ ዮናስ ሲቀመጥ
አምላኩን ለመነው በመለማመጥ
የታዛዥነትም ጣባይ እያሳየ
አዝኖ ተጸጽቶ ከልቡ ጸለየ
ምን ግዜም ቢቈጣ ነውና መሓሪ
ፊቱን መልሶለት ታረቀው ፈጣሪ
ዓሣውም ዮናስን ውጦ ሳያስቀረው
ከባሕር ተፋና መሬት ወረወረው
ይህንን የእኔን ቃል ስማና በቶሎ
ሄደህ ለነነዌ እንድተነግራት ብሎ
ደገመና እግዚአብሔር ዮናስን አዘዘ
ነነዌ ሊገባ ዮናስም ተጓዘ
ድምጡን ከፍ አድርጎ ነቢዩ ዮናስ
ከዛሬ ጀምሮ አርባ ቀን ድረስ
ነነዌ ጠፊ ነች ከሥር ተገልብጣ
አለና ለፈፈ የእግዚአብሔር ቊጣ
ሳያንገራግሩ ሁሉም ስላመኑ
የነነዌ ሰዎች ተጨንቀው አዘኑ
ከትልቅ ጀምሮ ሕፃኑ ድረስ
ሕይወቱ የቆመች በሥጋ በነፍስ
ሰውም ሆነ እንስሳ ይቀበል ንስሓ
ፍጡር ሁሉ ይጹም ይለይ ከእህል ወኃ
ሁሉም ከልብ አዝኖ ማቅ እየለበስ
ከክፉ ወደ ደግ እየተመለሰ
መቼም ወሰን የለው የለው እግዚአብሔር ምሕረቱ
ይጸልይ አለና ይለምን በብርቱ
ንጉሡ አሳወጀ ከነመኳንንቱ
የነነዌ ሰዎች በውነት ከልቡና
መጸጸታቸውን እግዚአብሔር እየና
ፍጡር ቢለምነው እንባ እያፈሰሰ
ምሕረቱን አውርዶ መዓቱን መለሰ
የተናገረው ቃል ሰላልተፈጸመ
ዮናስ ተቈጥቶ እያጕረመረመ
እንደዚህ እያለ ጸለየ ወደ አምላክ
እኔን መጀመሪያ ነነዌ ለመላክ
አሰበህ ብታዘኝ ይህንኑ ዐውቄ
ወደ ተርሴስ ልሄድ ጠፋሁ ተደብቄ
ምሕረትህ የበዛ መሓሪና ታጋሽ
በደል የምትረሳ ከቍጣ ተመላሽ
የቍጣህን ያህል ምሕረትህ የጠና
መሆንክን ጥንቱንም እኔ ዐውቃለሁና
እኔን ግን ግደለኝ ልሙት ልቀበር
ሐሰት ተናግሬ የማይሆን ነገር
አልፈልግምና ቆሜ ለመኖር
ከከተማ ወጥቶ በምሥራቅ በኩል
ከወደ ዳር ሆኖ ነነዌን ሊያሰተውል
ምን እንደሚያገኛት ለማየት ዮናስ
ሠርቶ ተቀመጠ አንድ ትንሽ ዳስ
እግዜር በጥበቡ አንድ ቅል አብቅሎ
ቅሉም አደገና ከፍ ከፍ ብሎ
የዮናሰ ራሱ እንዲያገኝ ጥላ
ለፀሓዩ ንዳድ ሆነለት ከለላ
በዚህ በቅል አገር ዮናስን ደስ አለው
እንዲህ ቶሎ ደርሶ ስላገለገለው
እግዜር በማግሥቱ ጧት በማለዳ
ቅል የሚበላ ትል ፈጣረ አሰናዳ
ትሉ ቅሉን በልቶ በፍጥነት ደረቀ
ፀሓይ ወጣችና ግዜው በጣም ሞቀ
እግዜር አዘዘና ትኲስ ነፋስ መጣ
የሚከለልበት መጠጊያ ስላጣ
ቅሉ ደረቀና ንዳድ ቢያቃጥለው
ዮናስ ተበሳጭቶ ላምላክ እንዲህ አለው
እንደዚህስ ሆኜ ቆሜ ከምኖር
እባክህ ግደለኝ ልሙት ልቀበር
ደረቀብኝ ብለህ ይህን ቅል ለማጣት
እውን ይገባል ወይ ያንተ አሁን መቈጣት?
ብሎ እግዜር ቢጠይቅ መለሰ ዮናስ
በንዴቴ ብዛት እስክሞት ድረስ
አዎን ይገባኛል መናደድ መጤስ
እግዜርም መለሰ ለምን ጠፋ ስትል
ይህ ያልለፋህበት ያልደከምህበት ቅል
አንተ ስትናደድ ፈጥሬአት እኔማ
ሳጠፋት ሳፈርሳት ነነዌን ከተማ
መቶ ሓያ ሺህ ነው የሕዝብዋ ብዛት
ለምን ትቈጣለህ እኔ ባዝንላት
ብሎ በምሳሌ ሲያስተምር ይቅርታ
ለዮናስ ነገረው የምሕረቱ ጌታ
ለእግዚአብሔር ቸርነት ምስጋና ይድረስ
በዚህ ተፈጸመ ትንቢተ ዮናስ።
የበልዓም አህያ ዳግም ተናገሪ
መልዐኩ እንዳቆመሽ እባክሽ መስከሪ
ካንቺ ያነሱ አሉና ጭራሽ የሚገርሙ
የመልዐኩን ቃል ከቶ የማይሰሙ
እንደ ጌታሽ በልዓም ከፍተው የጠመሙ
እግዚአብሔር በእሥራኤላውያን አፍሮ
መስዋዕታቸውን ተፀይፎ
ባዕድ አምልኮነታቸውን ነቅፎ
ቢነሳ ሊያጠፋቸው
ነቢዩ ሙሴ ቀረቦ
ኃጢአታቸውን ይቅር ካላልክ
በምህረትህም ካልተመለስክ 
እኔን ከሕይወት መፅሐፍ
ደምስሰኝ ሰሜ አይፃፍ 
ብሎ እኮ መናገሩ
ሲያማልድ ነው ምስጢሩ።

ዳዊት በመዝሙሩ እየተቀኘ
ወደ እግዚአብሔር ለመሄድ እየተመኘ
በገናውን ሲደረድር በተመስጦ
ስለመልዐኩ ሲናገር አስረግጦ
እንደሚታደግ አውቆ ጠንቅቆ
በሚሰፍሩት ሰዎች ዙሪያ ይሰፍራል አለ
በመንገድ ሁሉ ሊጠብቃቸው
እቅፍ ድግፍ አድርጎ ሊያነሳቸው
ከመጣው መቅሰፍት ሊያድናቸው።
ሎጥን ከሰዶምና ገሞራ 
ማነው ያወጣው ከነቤተሰቡ እየመራ
መንገዱን፡ያሳዩት፡ዞዓር፡እንዲገባ
መላዕክት አይደሉም መፅሐፉ ይነበባ
ምነው የዘመኑ ሰውግራ እንዲህ ተጋባ
ዓይነ-ሥውር ለመሆን በራሱ እያደባ።
ኢየሩሳሌምንና የይሁዳን ከተሞች
ሰባ፡ዓመት ሙሉ ቢቆጣቸው
ወደ አምላኩ ቀርቦ በትህትና
ለሰዎች ምህረትን ሲማፀን በልመና

ነቢዩ፡ዘካርያስ፡ሰምቷል፡በጥሞና፤
አምላክ፡ያለውን፡ለመልዐኩ፤
በሚያፅናና፤ቃል፡እንደተመለሰ፡በምህረቱ።
በሚጣፍጠው፡አንደብቱ፤
እንደሌለው፡የሰው፡ብርቱ፤
ሲመሰክር፡ሲያመሰጥር፤
ስሙን፡ጠርቶ፡ሚካኤል፡አለ፤
ይኸው፣ነቢዩ፡ዳንኤል፡ተናገረ፤
ስለ፡ህዝብ፡ልጆች፡እንደሚቆም፡አስተማረ።
ከካህኑ፡ዘካርያስ፡አትማሩም፤
መፃሕፍትንስ፡አትመረምሩም፤
በእግዚአብሔር፡ፊት፡የምቆመው፤
ገብርኤል፡ነኝ፡ሲልስ፡አትሰሙም፤
ምነው፡ዲዳነት፡አማራችሁ፤
እራሳችሁን፡አኮራችሁ፤
አምላክ፡ያለውንስ፡ዘነጋችሁ፤
መልዐኬ፡በፊትህ፡ይሄዳል፤
በፊቱ፡ተጠንቀቁ፤
ስሜም፡በእርሱ፡ነው፡ይላል፤
ይኸው፡ሙሴ፡ምስክር፡ሆኗል፤
ቃሉን፡ጠብቆ፡ባህርን፡ተሻገሯል።
ማማለድ፡እኮ፡ማስታረቅ፡ነው፤
መቼ፡ነው፡ለዓለም፡ድብቅ፡የሆነው፤
አብርሃም፡አይደለም፡የጀመረው፤
ለአምላኩ፡ምርጥ፡ሆኖ፡ያነጋገርው፤
ስለሰው፡ልጆች፡የተማፀነው፤
ፊቱን፡እንዲመልስ፡እባክህ፡ያለው።
ኢዮብ፡ለወዳጆቹ፡ሲፀልይ፡በርትቶ፤
አምላክ፡መቼ፡ዝም፡አለው፡ሁሉን፡ነገር፡ረስቶ፤
በእውነት፡ተቀበለው፡በበረከት ሞልቶ።
ዶኪማስ፡ሆይ፡ተነስ፡መስክር፤
ማነው፡የረዳህ፡ልጅህን፡ስትድር፤
ወይኑ፡አልቆብህ፡እንዳታፍር፤
ሰሟን፣ጠርተህ፣ዳግም፡አክብር፤
ዓለም፡ጠፍቷል፡በጥርጥር።
ሰይጣን፡በመሪነት፣የሚቆጣጠረው፤
መርገም፡ብቻ፡ማግኛ፡በረከት፡ያልሆነው፤
አንደበተ-እሳቱ፡ብዙ፡ኃጢአት፡አለው
አቃጥሎ፡ጨርሶ፡አመድ፡የሚያደረግ፡ነው።
በእግዚአብሔር፡አምሳያ፡ስንፈጠር፣ገና፤
ለማመስገን፡ነበር፡እያልን፡ገናና፤
የእስራኤል፡አምላክን፡የሰጠውን፡መና።
አማኑኤል፡ቸሩ፡የከበረበት፡
በምድር፡እያለ፡የታወቀበት፤
ዋና፡መገናኛው፡ያስተማረበት፤
ነበረ፡አንደበቱ፡ሰው፡ያዳነበት።
በቁስል፡ቢመታ፡ንብረቱ፡ቢጠፋ፤
ሚስቱ፡ከድታው፡ብትሄድ፡ልጆቹ፡ቢሞቱ፤
መቼ፡አጉረመረመ፡ኢዮብ፡የሰው፡ብርቱ፤
መልካም፡ይሁን፡አለ፡በገዛ፡አንደበቱ።
እስጢፋኖስ፡ዲያቆን፡ወጣቱ፡ሰማዕት፤
መከራን፡አፅንተው፡ግፍ፡ቢያደርጉበት፤
በመልካሙ፡አንደበት፡ይቅር፡አለበት፤
ሞቱ፡ሕይወት፡ሆኖ፡ፅድቅ፡አገኘበት።
ዼጥሮስ፡የተባለው፡የጌታ፡ሐዋርያ፤
ነበረው፡አንደበት፡ወንጌልን፡ማብሰሪያ፤
ከአምላክ፡ያገኘው፡ፀጋ፡መቀበያ።
ሰለስቱ ደቂቅን፡ከእሳት፡ያወጣቸው፤
የእግዚአብሔርም፡መልአክ፡የተላከላቸው፤
በንጉሡ፡ፊትም፣ሞገስ፡የሰጣቸው፤
አምላክ፡ያድነናል፡ሆኖ፡ነው፡ቃላቸው።
በወንጀል ተከሶ፡ታስሮ የነበረው፤
ጥጦስ፡አመፀኛው፡አምላክን፡አወቀው፤
በመስቀል፡ላይ፡ሳለ፡ተአምር፡ስላሳየው፤
በዚህን፡ጊዜ፡ወንበዴው፡ዞር፡በማለት፤
ጌታ፡ሆይ፡አስበኝ፡አለ፡በእምነት፤
የገነትም፡ደጃፍ፡ተከፈተለት።
ዘመድ፡ከዘመዱ፡ሲጣላ፡የታየው፤
አይንህ፡ለአፈር፡ብሎ፡የተረጋገመው፤
እሳት፡አንደበቱ፡አጋይቶ፡ጥሎት፡ነው።
አንደበተ-ምላጭ፡እውነት፡የለበትም፤
ሰውን ከሰው፡ጋራ፡አያስተዛዝንም፤
ሁሌ፡ተናጋሪ፡መሆን፡አይበጀንም፤
ሌላውን፡ለመስማት፡ጊዜን፡አይሰጠንም።
አንደበተ-እሳቱ፡ሲቃጠል፡ያስፈራል፤
በአጭር፡ጊዜ፡ውስጥ፡ሁሉን፡ያዳርሳል፤
ከአድማስ፡አድማስ፡ዘልቆ፡በቅፅበት፡ይገድላል።
ደለ፡አንደበት፡ሲሄድ፡ያለልጓም፤
ወላፈኑ፡አቃጥሎ፡ሰውን፡አያስጠጋም፤
እያገረሸበት፡ቤቱ፡ጠርቶ፡አይጠራም።
አንደበተ-ልዝብ፡በጎ፡የማይወጣው፤
ለሰው፡ፀር፡በመሆን፡መንገዱን፡የዘጋው፤
አምላክ፡ተቆጥቶ፡በመአት፡እንዳይመታው፤
ዲያብሎስ፡ተሸክሞ፡ሲዖል፡እንዳይጥለው፤
ዛሬ፡ተመልሶ፡አንደበቱን፡ይግዛው።
በአንደበታችን ከምንጠፋ፡ዛሬ፤
ምን፡አለበት፡ለአምላክ፡ብናቀርብ፡ዝማሬ፤
በህይወት ዘመናችን፡እንድናገኝ፡ፍሬ።
ጥበበኛ፡ማነው፡አስተዋይ፡የሆነ፤
በእሳት፡አንደበቱ፡ፈፅሞ፣ያዘነ፤
ይምጣ፡ኤልሻዳይ፡ቤት፡ሁሉን፡እየጣለ፤
ያገኛል፡አንደበት፡የተከናወነ፤
የማይፋጀውን፡ህይወት፡ብቻ፡የሆነ።

አምስቱ፡ተጠንቅቀው፡
አምስቱ፡ችላ፡ብለው፤
አምስቱ፡ሻማ፡ይዘው፤
አምስቱ፡ባዶ፡እጅ፡ሆነው፤
አምስቱ፡ልብ፡አድርገው፤
አምስቱ፡ደክመው፡ዝለው፤
የአምስቱ፡ማሰሮ፡ዘይት፡ሞልቶ፤
የአምስቱ፡ግን፡ባዶ፡ቀረቶ፤
የአምስቱ፡መብራት፡በርቶ፤
የአምስቱ፡የለም፡ጠፍቶ፤
አምስቱ፡በርትተው፡ቆመው፤
አምስቱ፡በእንቅልፍ፡ተሸንፈው፤
በድንገት፣ሙሽራው፡መጣ፤
ያላስቀመጡት፡ከየት፡ይምጣ፤
አምስቱ፡የተሰናዱት፤
ወጡ፡ሙሽራውን፡ሊቀበሉት፤
አምስቱ፡ደንግጠው፡ፈርተው፤
ዘይት፡ለመግዛት፡ተሯርጠው፤
አጥተው፡ሲመለሱ፡በጣም፡አዝነው፤
ሙሽራው፡ገብቶ፡ጠበቃቸው፤
በሩ፡ተዘግቶ፡ከፊታቸው፤
አምስቱ፡ከውስጥ፡ያሉት፤
ከሙሽራው፡ጋር፡የከበሩት፤
እነሱ፡ናቸው፡የተጠሩት፤
ቀንና፡ሌሊት፡ተግተው፡የጠበቁት።

ለዘመናት፡ጥላ፡ሆና፤
ስትራዳ፡ከፈተና፤
በዕውቀት፡አጎልምሳ፤
በጥበብ፤አጎናፅፋ፤
እየሰጠች፡ፀጋ፡ተስፋ፤
ድካም፣አታውቅ፡አይታክታት፡
ፊቷ፡በርቶ፡በፈገግታ፤
ስትጠብቅ፡ቤቷን፡ከፍታ፤
ስንቱ፡አለፈ፤
ስንቱስ፡አረፈ፤
የልቡን፡አሟልታለት፤
ስትድረው፡ስትኩለው፤
ሰው፡አድርጋ፡ስትሸኘው፤
ማንነቱን፡ስታሳየው፤
አቤት፡ላያት፡ላስተዋላት፤
ስንዱ፡እኮ፡እመቤት፡ናት።
የጉዞዬ፡ምልክቴ፤
የእምባዬ፡አባሽ፡መድኃኒቴ፤
የሩጫ፡ፍፃሜዬ፤
ንፁህ፡መስዋዕት፡የዓላማዬ፤
ብቸኛ፡ሰሚ፡የእንጉርጉሮዬ፤
እያለ፡ሲያወያያት፤
በነፍስ፡ወከፍ፡የኔ፡ሲላት፤
እያጣፈጠ፡ስሟን ሲጠራት፤
በዕልልታ፡ሲቀባበላት፤
በዝማሬ፡ሲያስተጋባት፤
በአማረ፡ቃል፡ሲሰማማት፤
ጆሮ፣ዳባ፡መች፡ታውቅና፤
ትደርሳለች፡ቀድማ፡ፈጥና፤
አቤት፡ብላ፡ልታፅናና፤
የመልካም፡ሰው፡መልካም፡ስፍራ፤
የደጋጎች፡በር፡መግቢያ፤
ከጥቂቱ፡ብዙ፡አፍርታ፤
ለብዙዎች፡ሆና፡አለኝታ፤

ኮትኩታ፡አዘጋጅታ፤
በንስሃ፡ሁሉን፡ጠርታ፤
ለሰማያዊው፡ክብር፡አጭታ፤
ይኸው፡ታየ፡የሷ፡ውለታ፤
የቤተክርስትያን፡እናትነቷ።
ደረቷ፡ስር፡ተለጥፈን፤
ስንመገምግ፡በህብረት፡ሆነን፤
ጡቶቿ፡መች፡ደረቁ፤
ወተት፡ከመስጠትስ፡መቼ፡ራቁ፤
ብሉይን፣ከሐዲሱ፤
እያስማማች፡ስታስተምር፤
የምስራች፡ስትነግር፤
ስትገስፅ፡ስትመክር፤

የተጣላን፣ስታስታርቅ፤
በጎውንም፡ስትመርቅ፤
ምግባር፣ከሐይማኖት፣ስትጠነቅቅ፤
ምስጢራትን፡ስታራቅቅ፤
ይኸው፡ነው፡አለች፡የኔ፡ድርሻ፤
ከልጅነት፡ እስከ፡እውቀት፤
ለእኛ፡እንዲሆነን፡መዳረሻ።

የመድኃኒዓለም፡ክብር፡ለዓለም፡ተገለጠ፤
ለሰዎች፡መዳኛ፣ከአብ፡ዘንድ፡ተሰጠ፤
በቤተልሄም፡ተወልዶ፡ታሪክን፡ለወጠ።
በነብያት፡አባቶች፡በትንቢት፡ተነግሮ፤
ይኸው፡መጣ፡ዛሬ፡አክብሮ፡ቀጠሮ፤
በአማላጃችን፡በድንግል፡ላይ፡አድሮ።
የኢየሱስ፡መወለድ፡አስደንቆአቸው፤
ሰብአ፡ሰገል፡መጡ፡ወርቅ፡ዕጣን፡ይዘው፤
ኮከቡ፡መርቶአቸው፡መንፈስ፡ቀረቦአቸው፤
የአማኑኤል፡ፍቅር፡ከሩቅ፡ስቦአቸው።
የኢየሱስን፡ክብር፡ከዋክብት፡አሳዩ፤
እረኞችም፡አይተው፡ለሕፃኑ፡ዘመሩ፤
በዕውነት፡ተወለደ፡እያሉ፡አከበሩ።

መላዕክት፡በሰማይ፡የሚያመሰግኑት፤
ቅዱስ፡ነህ፡እያሉ፡ሰሙን የሚጠሩት፤
ሰዎችም አግኝተው፡በምድር፡ወደሱት፤
ክብር፡ልዕልና፡ኢየሱስ፡ነህ፡አሉት።
የአማኑኤልን፡ክብር፡እንስሳት፡አውቀው፤
በዛ፡በብርድ ወራት፡ተገኙ፡አብረው፤
ሙቀት፡እየሰጡ፡በትንፋሻቸው።
እሱ፡ሁሉ፡እያለው፡እንዳጣ፡ሰው፡ሆነ፤
ባንድ፡ጠባብ፡በረት፡እራሱን፡ወሰነ፤
ትህትናን፡ሊያስተምር የተከናወነ።
ሄሮድስ፡ሊያሰገድለው፡ሰዎችን፡ቢሰድም፤
ተልከው፡የሄዱት፡ቀሩ፡አልተመለሱም፤
በዕውነት፡የሱ፡ፍቅር፡ማንንም፡አይለቅም፤
ምንጊዜም፡አዲስ፡ነው፡ከቶ፡አይለወጥም።
የአዳምና፡የሔዋንን፡መርገም፡ለማጥፋት፤
ቤዛ፡ሆኖ፡ለማውጣት፡ከዲያብሎስ፡ግዛት፤
ይኸው፡ተወለደ፡የዓለም፡መድኃኒት፤
ሰውና መላዕክት፡ባንድ፡ላይ፡አዩት።
ዓለም፡ስትጨነቅ፡ኃጢአት፡ሞልቶባት፤
አንሰራፍቶ፡ይዞ፡ዲያብሎስ፡ሲመራት፤
መድኅኑ፡ክርስቶስ፡ተወለደላት፤
ለያዛት፡በሽታ፡ፈውስ፡ሊሆናት።

ስሟን እየጠሩ
ሲያመሰግኑ ሲዘምሩ
ለነዳያን ሲዘክሩ
በፆም በፀሎት በሱባኤ
በአማላጅነቷ እየተማፀኑ
በረከትን ሲቀበሉ
የዕድሜ ፀጋ ተሰጥቷቸው
አክሊሉ ተዘጋጅቶ
ቤታቸው ሞልቶ
ሀዘን ጠፍቶ
በደስታ ተተክቶ
አንገትን ሳያስደፋ
የሚያኖር በዕፁብ ተስፋ
የእምነታቸው መአዛ
ትውፊት ጌጥ መለያቸው
መሠረተ- ሃይማኖት ቋንቋቸው
የገድል የትሩፋት መነሻቸው
ዕውን ራዕይ ትንቢታቸው
ንፁህ ዘር መገኛቸው
በስደት ሀገር ጣዕማቸው
ከአባቶች የተረከብናት
ምሳሌ የማይገኝላት
ብርቅ ዕንቁ አለኝታችን
የምስራቅ በር እመቤታችን
ዛሬም ይኸው በዝማሬ
አጣፍጬ መናገሬ
እንደ አባቴ እንደ ዳዊት
በገናውና መደርደሬ
ዮሐንስ ፍቁረ-እግዚእን
የመስቀሉ እግር ስር ባለውለታ
ማስታወሴ መዘከሬ
እንዲያስተምረኝ መስተንግዶ
ትህትናን አለማምዶ
ለመታዘዝ አደግድጎ
እመቤቴን ልቤ ወድዶ
የሷ እንድሆን ለዘለዓለም
ሮጬ አምልጬ ከዚህ ዓለም
በንስሃ ዛሬም ነገም።

➊ኛ ➪ ኤሎሄ ኤሎሄ
ዘጠኝ ሰአትም ሲሆን
ክርስቶስ በመስቀል ላይ ጮሀ
ኤሎሄ ኤሎሄ ለማ ሰበቅታኒ
ብሎ በከፍታ ድምፅ ጮሀ
አምላኬ አምላኬ
አባቴ የኔማ መጮሄ
ለጠላቴ መዳን
ሆንኩላቸው አዲስ ኪዳን
ኤሎሄ ኤሎሄ እላለው
ስለ ምንስ ተውከኝ
ስለ ሁሉ ስላም ሁሉ መዳን
በመስቀል  ተሰቀልኩኝ
ብሎ አሰምቶ ጮሀ
ከመስቀል ስር ያሉት
ክርስቶስ ያለውን ሰሙት
ይሄስ ኤልያስን ይጠራል አሉት
ሌሎቹን ያድናል ይፈዉሳል
እስኪ እራሱን ያድን
ከመስቀል ላይ ይውረድ
ያን ግዜ አይተን እናምንበታለን
ብለው ተዘባበቱበት
እየነቀነቁ አንገታቸውን

❷ኛ ➪ አባት ሆይ የሚደርጉትን አያቁምና ይቅር በላቸው
አባት ሆይ ሚያደርጉትን
 አያቁም እና ይቅር በላቸው
እንደ እነርሱ አይተ
ፍርድን አትፍረድባቸው
እንደ ቸርነት ይሁን
አይሁን እንደ በደላቸው
እንደ ፍቃዳቸው እንደ እነርሱ
አትመልከት እንደ ስራቸው
እኔ ልጅህ ልሙት
እኔ ቤዛ ልሁን ስለ ሂወታቸው
ጨርቅ ልብሴን ተካፈሉት
እርስ በእርስ ዕጣ ተጣጥለው

❸ኛ ➬ዛሬ ከኔ ጋር በገነት ትሆናል
ተዘከረነ እግዚኦ
 በውሰተ መንግስትከ
 እየሱስ ሆይ በመንግስት
ስትመጣ አስበኝ አለው
በቀኙ የተሰቀለው ወንበዴው
እውነት እውነት እልሃለው
ዘጠና ዘጠኙን የተውኩት
ስለ ጠፋው ስለ አንዱ ነው
እውነት እውነት እልሃለው
እኔ የተሰቀልኩት ስለ ሃጣን ነው
እውነት አንተስ ታድለሃል
በመንግስት አስበኝ ያልከው
ዛሬ ከኔ ጋር በገነት ትሆናለ
አዳምንም ትቀድማለ አለው

❹ኛ ➪አባት ሆይ ነብሴን በእጅ አደራ እሰጣለው
አባት ሆይ አባት ሆይ
ነብሴን በእጅ አደራ እሰጣለው
ስለ ሃጢያተኞት ስለ ሃጣን ስራ
ቤዛ ሆንኩኝ ተቀበልኩኝ መከራ
አባት ሆይ ነብሴን ተቀበላት
ስለ ሚገድሉኝ በደለኞች
እኔ ሄያው ልጅ ልሙት

❺ኛ ➪አንቺ ሴት እነሆ ልጅሽ
አንቺ ሴት እነሆ ልጅሽ 
ዮሃንስ ወዳቼ እነኋት እናትክ
ለአንተ ሰጠው አደረ እናቴን
ይዘሃት ሂድ ወደ ቤትክ
አታልቅሺ ዝም በይ እናቴ
ዮሃንስ ወዳጄ ይሆንሻል ምትክ
እናቴ ዙፋኔ በጅግር ያሳደክሽኝ
ወደ ዮሃንስ ቤት ግቢ
እኔስ ለአለም ቤዛ ሆንኩኝ
እናንተ የተዋህዶ ልጆች
 እነዋት እናቴ እናታቹ
አደረ ሰጠዋቹ እናቴን
ይሄው ውሰዷት ወደየቤታቹ

❻ኛ  ➬ ተጠማሁ
ተጠማሁ ተጠማሁ አለ
እየሱስ በመስቀል ተሰቅሎ ሳለ
ሆምጣጤ መራራ ሰጡት
የባህርን ጌታ ውሃን ነፈጉት
መራራውን ሆምጣጤ ተቀብሎ
እርሱ አልቻልም ለነጠጣት
በጣም መራራ ነው
ክፉ ጉሮሮን የሚልጥ

 ❼ ኛ ➪ተፈፀመ
ተፈፀመ አዎ ሁሉም ተፈፀመ
በናዝሬቱ እየሱስ
ሁሉም እንደ ታለም
ነብያት እንደ ተናገሩለት
ሁሉም በእርሱ ተፈፀመ
እስከ መስቀሉ ሞት
እስከ መስቀሉ ሞት
እስከ መስቀሉ ሞት፡፡

❶ኛ ➬  ወደ ዋላ ምታስር (ተስሮ ድሕረት)
 አምላክ ሆይ ስለእኛ
ወደዋላ ተስረ የፊጢኝ
በእፀ መስቀል መተክ
ሲኦልን ወርደ እኛን ለትጎበኝ
ስለ በደላችን ታሰርክ
ከታሰርንበት እኛን ለትፈታን
ስለኛ ታሰርክ በገመድ
ቤዛችን ነህ ለኛ ለሃጣን
አዳምን ከአፈር ከመሬት
የሰሩት ቅዱሱ እጆች
በገመድ ወደዋላ ታሰሩ
በጲላጦስ ጭፍሮች

❷ኛ ➬ በገመድ መሳብ (ተስቦ በሃብል )
አምላክን በገመድ ጎተቱት
አይሁዶች  በመሬት ላይ
በሰዎችም ፊት ተዋረደ
እኛን ሊያወጣን ከፍታ ላይ
ሁሉንም በሁሉ ሁሉን የፈጠረ
የሰማይና የምድር ጌታ
አለም እንደ ወንበዴ የዘችው
ለታሰቀየው በገመድ ግታ
ችሎታ ሃይል ትግስቱ
የእርሱስ በእውነት ይደንቃል
እንደ እየሱስ ኤልሻዳይ የለ
የትስ ይገኛል ከወዴትስ ይመጣል

❸ኛ ➫ በምድር ላይ መውደቅ (ወዲቅ ውስተ ምድር )
ሰማይን እንደ ቀመር
የሰቀለ የቆመ አምላክ
ምድሩንም በውሃ ላይ ያፀና
ሁሉን ያቆመ ሁሉንም በልክ
ጭፍሮች ገፍተው ሲጥሉ
በግንባር ምድር ላይ
እንደ አምላክነቱ ሁሉን ቻለ
እየሱስ አምላክ ኤልሻዳይ
የእውራን የድሆች አባት
የወደቁትን የጠፉትን ማይረሳ
አይዞህ የሚለው ጠፋ
ከተጣለበት ደግፎ ሚያነሳ
በግንባሩ ወድቆ ተደፋ
አቅም እንደሌላችው እንደ ደካሞች
አምላክን አሰቃዩ አንገላቱት
የእስትንፋሱ የእጁ ፍጥረቶቸች

❹ኛ ➪ በእግረ አይሁድ መረገጥ ( ተከይዶ በእግረ አይሁድ)
 ሰማያት ዙፋን
 መንግስቱ ናት
ምድርም የእግሩ
 መረገጫ ነት
አይሁዶች ረገጡት
በሃጥ እግራቸው
እርሱ ግን ዝም አለ
እየለመነ ይቅር እያላቸው
ምን አይነት ይቅርታ
ምን አይነት ታጋሽ ነው
ለሚገድሉት ራርቶ
ይቅር የሚላቸው

❺ኛ ➬ ከምሶሶ ጋር ማላተም ( ተገፋዖ ማዕአለ ዓምድ)
ገፍተው ጥለው ሲያጋጩት
ከዓምድ ከምሶሶ ጋራ
አይሁድ ግፍ አበዙበት
አስጨነቁት በመከራ
እውራነን አብርቶ
መንገድን የሚመራ
አይን እንደሌለው
ተላተም ከምሶሶ ጋራ
የጭፍሮች ስራ
አቤት ጭካኔያቸው
በአምላክ ጨከኑ አፌዙ
ሃዘን ርህራሄም የላቸው

❻ኛ ➪ በጥፊ መመታት (ተፅፋዓ መለታሕት )
 ኪሩቤል እና ሱራፌል
ከእርሱ ፊት የማይቆሙት
በፍርሃት በእንቅጥቅጥ
ፍጥረት የሚሰግዱለት
በፊቱ ቀይ ግምጃ
ሸፍነው አልብሰውት
በጥፊ ሚመታህን
እወቅ ንገረን አሉት
አንተስ አምላክ ከሆንክ
ንገረን እወቅ ቢሉትም
እንደ ሚሸለት በግ
ቃልንም አልመለሰም

❼ኛ ➪ ጀርባውን በጅራፍ መገረፍ
 ( ተቀስፎ ዘባን)
 ያሁሉን ግርፋት
በጀርባው ላይ ዋለ
የወታደሩ ጅራፍ
በአምላክነቱ ቻላ
ስለ እኛ ግርፋት
አምላክ ተገረፍ
የኛን ፅዋ አሳልፎ
በራሱ ላይ አሳረፈ

❽ኛ ➫ ራሱን በዱላ መመታት ( ተኮርዖተ ርእስረ)
በራሱ ልይ አክሊል
በኪሩቤል ላይ ዙፋኑን
የሚያረገው አምላክ
እንደ እባብ እራሱን
አይሁድ ቀጠቀጡት
በብረት ዘንግ እራሱን
የጲላጦስ ወታደር
 አሰቃዩት ቀጡት በግርፋት
ሄሮርስም በተራው
ተሳልቆ ፈረደበት
ንጉስ እየሱስን
አሶግዱት አለ በሞት

❾ኛ ➬ የእሾክ አክሊል አቀናጁት ( አከሊለ ሦክ)
 ለቅዱሳን ሰማዕታት
የክብር አክሊል ሚያቀናጅ
የእሾክ አክሊል ተደፋለት
በአይሁድ በአመፀኞች እጅ
በእርሱ ተሳለቁበት
የአይሁድ ንጉስ በለው
ወደ እግሩ ሰገዱለት
በእጁ ዘንግ አሲዘው

❿ኛ ➫ መስቀል መሸከም ( ፀዊረ መስቀል)
 መስቀል መከረኛውን
ተሸክሞ በአምላክነቱ
 ማንስ ያድነን ነበረ
ባይገድል ሞትን መሞቱ
ሕማመ መስቀል ተሸክሞ
እኛ ሃጥዑን ነፃ አወጣን
የከበደነን ታላቁን ሃጢያት
 እሱ በአምላክነቱ ተሸከመልን
በደል ሸክማችነን ተሸክሞ
እኛን ከባርነት ነፃ አወጣን

➊➊ኛ ➪ በችንካር መቸንከር ( ተቀንዎ በቅንዎት)
የሁሉ ፈጣሪ የሁሉ ንጉስ
ምድርን በውሃ ላይ የዘረጋ
እንደ መስዋዕት በግ
በመስቀል ለይ ተዘረጋ
እውራን ያበሩት እጆቹ
በመስቀል ተቸነከሩ
አዳምን ፍለጋ የተመላላሱ
በገነት የሄዱ እግሮቹ
አለምንም እንዲሁ የረገጡ
በሚስማር መስቀል ላይ ተቸነከሩ

➊❷ኛ ➬ በመስቀል መሰቀል ( ቸሰቅሎ በዕፀ)
በመስቀል ለይ ተሰቀለ
በእንጨት ተሰቀለ
እኛን ከሞት ሊያድነን
እንደ አመፀኞች ተቆጠረ
በካህነታ ሰማይ በመላዕክት
ተከቦ በዙፋኑ የሚቀመጥ
እርቃኑን በወንበዴ መሃል
ሁሉን ያስገኘ ሁሉን የሚሰጥ

➊❸ኛ ➬ መራራ ሐሞትን መጠጣት (ሰረበ ሐሞት)
 ሁሉን በግዜው ያስገኝ
ፈሳሽ ወንዝ ባህሩን
በእፀ ላይ ተጠማሁ ሲል
አንስተው ሰጡት ሃሞትን
ለፍጥረት ከአለት ላይ ውሃን
ከሰማያት ላይ መናን
የሚሰጥ አምለክ
አበዙበት ጭካኔውን
አቤት የእርሱስ የገርማል
አቤት የእርሱስ ይደንቃል
ስቃዩን ለመግለፅ
ቃላት ያጥራል
ስብሃት ለእግዚአብሔር ልዑል ወለወላዲቱ ድንግል ወለ መስቀሉ ክቡር

ጠላቶቹ ሳለን ፤ አሰኝተነው ቅር
ያለ አመክንዮ ፤ ቢወደን በፍቅር ፤
ቀኙ ያለው ልጁን ፤ በኪሩቤል መንበር  
ላከው እንዲሸከም ፤ የኛን የሞት ቀንበር  ፤
ግና ተሽቀዳድመው ፤ እንደ በግ ለማረድ
ሰይፍ ይዘው ጠበቁት ፤ ወገኖቹ ሞረድ ፤
ጽድቁ ሆኖ በደል ፤ በሐሰት ተከሶ
ቆመ ባደባባይ ፤ ቀይ ግምጃ ለብሶ  ፤
እስከ ቀራንዮ ፤ ከዛ ሊቶስጥራ 
እንዴት እንግለጸው ፤ ያየውን መከራ ፤
ጎባጣ ሚያቀና ፤ አቅምን ዓድሶ
መስቀል ተሸከመ ፤ ሄደ አጎንብሶ ፤
የዳቢሎስ መውጊያ ፤ ከአዳም እንዲነቀል  
ተቸንክሮ ዋለ ፤ ክርስቶስ በመስቀል ፤
እኛ እንዳንቀምስ ፤ መራራውን ሞትን
እሱ ተጎነጨ ፤ ቆምጣጣ ሀሞትን ፤
እኛ እንዳንጠራ ፤ በግፍ በኩነኔ
እሱ ተቆጠረ ፤ እንደ አረመኔ ፤
በመስቀል ላይ ሞቶ ፤ ተቤዠን በደሙ
አሁን ገና ገባን ፤ የፍቅር ትርጉሙ ፤
ያለውን አይደለም ፤ ተርፎ ከሞላለት
እራስን መስጠት ነው ፤ ለካ ፍቅር ማለት።

ከእንስሳት ተለይታ
ልትቆም በሰው ተርታ
ሊቀመጥባት ጌታዋ
ሊታወቅላት ዋጋዋ
ላይጠፋባት አደራዋ
ሰው የማገልገል ስራዋ
ሲመጣላት ፈጣሪዋ
ደስ አላት አህያዋ
ሲቀመጥባት በጀርባዋ።
ውርንጭላነቷ ቀርቶ
የታሰረችበት ገመድ ተፈቶ
መናቅ መሰደቧ ጠፍቶ
የዋሁ የጺዮን ልጅ ትህትናን ተመልቶ
አስገባት ከተማ በህዝቡ ፊት መርቶ።
አፋቸው ተለጉሞ
ሃሳባቸው ከፍቶ ጠሞ
አዋቂ ነን ባዮቹ
የአይሁድ ካህናት ግብዞቹ
ዝም ቢሉ ለምስጋና
ለመራቸው በደመና
ለመገባቸው ከሰማይ መና
መመስገኑ መቼ ቀረና
እየተባለ ሆሳእና።
በሴቶች በወንዶቹ 
 በአዛውንት በልጆቹ
በህጻናት ጡት ጠቢዎቹ።
የዘኪዮስ ምኞት
መቼ ተረሳ በእጥረቱ
ዛፍ ላይ ብቻ በመታየቱ
አለቀረም ፍላጎቱ
ለመዘመር መጓጓቱ
ገብቶለታል ወደ ቤቱ
የጺዮን ልጅ ያትሁቱ
ሊበላ አብሮት ከፍትፍቱ።
መቅደስ ገብቶ ዞሮ ሲቃኝ
ሲመለከት ጊዜ አባካኝ
ጽሎት ትቶ ሲቸረችር
ከሌባ ጋር ሲደራደር
አልቻለም ስለ ቤቱ
ሲያቃጥለው ቅንአቱ
ጅራፍ ሰራ ለትምህርቱ
ቤቱን ሊያጠራ ከጠላቱ።

በእየሩሳሌም አጠገብ : ካለው በበጎች በር
ቤተ-ሳይዳ የሚሉት : መጠመቂያ ነበር፤
አንዳንዴ መልእኩ : ሲያናውጥ ውሀውን
ፈውስን የተራቡ : አንካሶች ድውያን
በዕምነት ጠጋ ብለው : ከወንዙ ዳርቻ
ምህረት ይሰጥ ነበር : ለቀደሙት ብቻ፤
መልአኩም ውሀውን : በሚያናውጥ ጊዜ
ነፍሱ የምትዋጥ : በሀዘን በትካዜ
እግዜርም....
ለክብሬ መታያ : ትሆናለህ ሲለው
በኃጥያት ክፉ ስራው
የአልጋ ቁራኛ : አድርጎ ያኖረው
መፃጉዕ የተሰኝ : ነበረ ምስኪን ሰው፤

የሚረዱት ቢያጣ : ወደርሱ የሚቀርቡ
ይህን ተናገረ  መፃጉዕ በልቡ
" በእጅህ አበጃጅተህ : ራስህ ፈጥረኸኝ
አቤቱ እስከመቼ : ፈፅመህ ትረሳኝ ?
እባክህ ጌታዬ : ምህረትህ እንዳይርቀኝ
በፀበልህ ረድኤት : ሞገስህን ስጠኝ፤"

ጌታም ቀረበና....
"አንተ ሰው ልትድን ትወዳለህን?"
መፃጉም መለሰ...
"ጠያቂዬ ቢመጣ : ሁሉ ይንሾካሸካል
መቼ ይሞት ይሆን : ስሙስ መች ይሻራል?
እያለ ክፋትን : ሟርትን ይናገራል፤
የእምነትን እንጀራ : በእጄ የበላ
አይተርፍም እያለ : ያማኛል ከኃላ፣
በማጥመቂያም ቢሆን : የለም የሚያኖረኝ
ታድያ......
እንዴት እጠላለው : ፈውስን የሚሰጠኝ፤

ዳዊት በመዝሙሩ...
መኝታውን ሁሉ:በበሽታው ጊዜ:ያነጥፉለታል
የሚለው እንዲፈፀም 
          የእግዜር የትንቢት ቃል፤
ጌታም ...
የአልጋ ቁራኛ : የነበረውን ሰው
ከኃጢያቱ ምሮ : አልጋውን አሸከመው።

መፃጉም ረስቶ : የአምላኩን ውለታ 
ከኃጥያቱ ምሮ ያዳነውን ጌታ
በመጨረሻዋ : የሐሙስ ራት ማታ
መዳኑን ረስቶ : አዳኙን ተማታ 

ጌታም በጣም አዝኖ
"አልጋህን ተሸክመህ : ሂድ ከማለት በቀር
ክፉ ቃል ከወጣኝ : ስለ እውነት መስክር
መልካም ሆኖ ሳለ : እኔ የተናገርኩት
ለምን አስፈለገህ : በጥፊ መማታት"


ያንሁሉ ጅራፍ : ያንሁሉ ግርፋት 
ጌታ በማግስቱ : በአይሁድ ሲደርስበት
ለምንስ ትመቱኝ? : የሚል ቃል ሳይወጣው
በትግስት በፍቅር : ህመሙን ሲችለው
በመፃጉ ጥፊ : ኢየሱስ ግን ከፋው
ከጅራፉም : ከ እሾህ አክሊል ልቆ
ከግርፋት በላይ : ውስጡ ድረስ ዘልቆ
የመፃጉ ጥፊ : ጌታን  ያሳዘነው 
ያጎረሰውን እጁ : ስለነከሰው ነው።

እናም ....
እኔም ...ንስሀን ለመውሰድ...
 ከቤተ መቅደስህ : መምጣት የተሳነኝ
አንካሳዋ ነፍሴም ...
ኩራት ከምትል ቃል :አልጋ ያቆራኘኝ:
                        እኔም መፃጉ ነኝ፤
ከጥንተ አብሶ
ካልጋዬ አላቀህ : ከቀደመው በደል 
የያዘኝን ደዌ : ሽረህ በእፀ መስቀል 
መዳኔን ዘንግቼ 
በኃጥያት በትሬ : ፊትህን የመታውኝ
                         እኔ መፃጉዕ ነኝ፤
የፊትህ ብርሀን : በላዬ እንዲታወቅ
ከስንዴ ከወይን : ከዘይትም ይልቅ
በልቤ ላይ ደስታ : ሐሴትን ጨምረህ
ልቤን እንድትመራት : እግሯን ወደ ቤትህ  
ከምረትህም ብዛት : እንድገኝ ከአፀድህ
ነፍሴን አፅናንተሀት... ሰተኸኝ ልቦና
የኃጥያቴንም  አልጋ ልሸከመውና : 
ዛሬው ልመላለስ : በፅድቅህ ጎዳና ።

ለአዳምና ዘሩ ቃልኪዳን ገብቶለት
ይኸው ተወለደ ቃሉን ጠብቆለት
ክብሩን ዝቅ አድርጎ አምላክ ሰው ሆነለት
ሁሉን አዘጋጅቶ አሟልቶ ሲፈጥረው
በለስ እንዳይበላ አዳምን ቢያዘው
ሴጣን በተንኮሉ መጣና አሳተው።
አዳም አዳም እያለ አምላኩ ቢጠራው
አቤት አለ አዳም የአምላኩን ጥሪ ደጋግሞ ቢሰማው
ሁሉን ስላወቀ ከወዴት ነህብሎ ደግሞ በጠይቀው
የሆነውን ሁሉ አንዳችም ሳያስቀር አውጥቶ ነገረው።
አምላኩ ሲቆጣው በጣም ሲያዝንበት
አዳም ተፀፀተ ጥፋቱ ገብቶት
እርሱን ማሳዘኑ በደሉ ተሰምቶት።
እንዲህ አስከፍቶት እንዳይቀር በድሎ
ሱባኤ ሲጀምር ሊታርቀው ብሎ
ከይሲው ሰልጥኖበት በገብርኤል ተመስሎ
በፀሎቱ ተግቶ ሱባኤ ሊጨርስ 5 ቀን ሲቀረው
ዛሬ እንደገና ዲያብሎስ መጣና አዳም አዳም አላው
ይበቃህና ውጣ አምላክህ ሰምቶሃል ብሎም አቋረጠው
ድል በመነሳቱ ዳግምበዲያብሎስ
አምላኬ አምላኬ እያለ ሲያለቅስ
እንዲያ ተንሰቅስቆ ደም እምባ ሲያፈስ
አለሁልህ አለው አዳም ሆይ አታልቅስ
አዳም ሲያቅተው ሰይጣንን ማሸነፍ እርሱ ተመልክቶት
እንኳን ደስ አላችሁ ይኸው ተወለደ ዘመኑን ቆጥሮለት
ለአዳምና ዘሩ ከልጅ ልጅህ ብሎ ቃልኪዳን ገብቶለት
ሊያስተምረን ወዶ በታላቅ ጥበቡ ሰይጣንን ድል ነስቶት
እሰይ ተወለደ አሁን ደስ ይበለን
በቃሉ መሰረት አምላክ ሰው ሆነልን
ባጉል ምኞት ወድቀን እኛ እሱን ለመሆን
ደስ ይበለን ብሎ እርሱ እኛን ሆነልን
እሰይ እንበል እስቲ እሰይ ተወለደ እኛን ሊታደገን
ወደ ቀድሞ ክብርም ዳግም ሊመልሰን
ይህው ተወለደ አምላክ ሰው ሆነልን።

ከቀደመው መንገድ ከላይ በተሰጠን
ዕድሳት በማያውቅ በማይሻርው ዘመን
በድንቅ ምስክሮች ብርሃን በሆኑን
እንድንጓዝ ሁሌም የአፎምያ አጽናኝ
ጠላት ቀስቱን ሰብቆ ሊያጠፋን ሲመጣ
እንደ ቋጥኝ ከቦን የዚህ አለም ጣጣ
በከንቱ ስንሮጥ ኋላ እንዳንቀጣ
አማልደን መላኩ የነፍሳችን ዕጣ
የሁሉንም ጸሎት ከአምላክ የምታደርስ
ፍቅር እና ርህራሄ በሰው የምታለብስ
ልክ እንደ ትላንቱ ዛሬም ፈጥነህ ድረስ
በአንደበትህ ፍሬ ውስጣችን ይታደስ
የዳንኤል አጽናኝ የአፎምያ ረዳት
በህይወት የቀየርክ የባህራንን ጽሕፈት
በለአምን የታደክ ከእርግማን መቅጸፍት
እኛንም ጠብቀን ከምናየው መአት
የምጽአት ዋዜማ ለመሆኑ ምስክር
በመጽሐፍ ያለው ቃሉ ሲተገበር
መተማመን ጠፍቶ ሲቀዘቅዝ ፍቅር
በወንጌሉ አንድምታ ልባችን ይታጠር
ይቅርታ ምህርቱ ይምጣልን የእግዚአብሔር
እረኛ እንደሌለው ሲጨነቅ ትውልዱ
ተመሳስሎ ቆሞ ሲያስት በመንገዱ
ግራ በመጋት ስንቶቹ ተጎዱ
በየዋህነታቸው አብረው ተሰደዱ
ዘንዶ አፉን ከፍቶ ነፍሳት እንዳይወጥ
የተዋህዶን መዝገብ እውነቱን ለመግለጥ
የቆመውን ሁሉ በአውደ ምህረቱ
ያበረታን አምላክ እሰከ ምጽአቱ።

ደረሰ ሰዓቱ_እንገስግስ መቅደሱ
ሊዘረጋልን ነው_ቅኔ መወድሱ
የአባ ጽጌ ድንግል_የምስጋናው ሻማ
ሊበራ ሊነድ ነው_ለነፍስ የሚስማማ።

የተመረጡት _ እንደየ ፀጋቸው
መቋሚያ ጽናጽል_ ከበሮውን ይዘው
የድንግልን ስደት_ በዜማ እያዋዙ
በአንደምታው ምስጢር_ በረከትን ገዙ።

ተጠርተው በፍቅሩ_ የሄዱት ምዕመናን
መስቀልያ አጣፍተው_ተውብው በብርሃን
ሐሴት ተጎናፅፈው_በቅድስቷ ድንኳን
ሲታይ በረከቱ_ መዓዛ ወ ዕጣን
ይወስዳል በሀሳብ_ ወደ ሰማይ ዙፋን።

የአምላክን ምሕረት_ፈቅዶ መሰደዱን
ከከበረው ዙፋን_ ስለኛ መውረዱን
የላከው ወደ ግብጽ_ ሙሴን ያናገረው
እሱ ነው ጌታችን_ በማርያም ያደረው።

የቅዱሳን አበው _ የነ ኢሳይያስ
የአማልእክት አምላክ_ የሁሉም ንጉስ
አዶናይ መሆኑን_የጽድቃችን ልብስ
የማኅሌት ሲሳይ_ ለኛ ሲዳረስ
ዕጹብ ድንቅ ያሰኛል_ ፍቅሩ የኢየሱስ።

የቅዱሱን መጽሐፍ_ ተርጉመው ሊቃውንት
አልቀው አርቅቀው_ ፈጽመው ሰማዕታት
ግራ እንዳይገባን_ ቀምረው ስርዓት
በደም አጥንታቸው_ለኛ አስቀመጡት
ምስጋና ይግባቸው_ በቀን በሌሊት።

የኪዳን የሳዓታት_ የቅዳሴን ትርጉም
ያስተማረን ጌታ_ ቸሩ መድኃኒአለም
ከመምህሩ ሰምተው_ ከተቡት በእምነት
በክፉዎች ሴራ_ እንዳይፋቅ እውነት።

ዛሬ የምናየው _ ኹከት ልብሱ የሆነው
በሐሰት ኑፋቄ_ ትውልድ የሚያውከው
የበግ ለምድ ለብሶ_ የዋሕ የሚያስተው
ቀድሞ ይታወቃል_ አሁን ወቅቱ እኮ ነው።

ይልቅ ይሄ ሲያይል_ ክኽደት ሲበረታ
ፈርቶ ተደናግጦ_ በመጨነቅ ፈንታ
የጸኑት ያሉትን_ የጻፉትን እንይ
ቃሉን ከሸቀጡት_ በፍጥነት እንለይ
ወርደን እንዳንጣል_ በትጋት እንጸልይ።

የተዘጋች ደጃፍ_ሕዝቅኤል የሚላት 
የእሰይ ልጅ ዳዊት_ የሚያመሰግናት
ሰሎሞንም ብሏል _ የታተመች ገነት
ነቢዩ ኢሳይያስ_ የመሰከረላት
ልዑል ለማደሪያው _ አንዴ የቀደሳት
ከተሰጣት ክብር_ ማን ነው የሚያወርዳት?
ይልቅ የታደለው_ስሟን እየጠራት
በፍቅሯ ይኖራል_ ብጽዕይት እያላት።

ጊዜ የማይሽረው_ በዐለት የተጻፈ
ከሰማይ ከምድር_ እጅግ የገዘፈ
ቃሉ የማይሻር_ በዘመን እርዝማኔ
መርጧታል ኢየሱስ_ ምስክር ነኝ እኔ።

የስደቷን ነገር_ መከራዋን አይቶ
ከአለማመን መንፈስ_ ፈቅዶ ተለይቶ
የክርስቶስ ፍቅር_ እውነቱ ሲገባው
ጣቶቹን አንስቶ_ ማሕሌቷን ጻፈው
አባ ጽጌ ድንግል_ የእውነት አበባ ነው።

በብዙ ምሳሌ _ እያመሳጠረ
ለትውልደ ትውልድ_ ቅኔን አስተማረ
ኋላ የተጠራው_ ቀድሞ ተከበረ
ወድቆ መነሳቱን_ ቆሞ መሰከረ
እናት ተዋሕዶ_ምስጢርሽ ደመረ።

            ድንግል ሆይ
በስደትሽ ስደታችንን _ባርኪልን
ከልጅሽ ቸርነት _ ለምኚልን
ፍቅር አንድነትን_ ደራርቢልን
ከክፉ መናፍስት_ በኪዳንሽ ጠብቂን
መስሏቸው ከበረቱ_ ክደው የወጡትን
በአማላጅነትሽ_ መልሽልን
አሜን አሜን አሜን

ከአረጋዊው ዮሴፍ ጋር-ኤልሻዳይን አዝላ
ሰሎሜም ሳትቀር-ወጡ ከገሊላ
የአስራአምስት ዓመቷ-ድንግል ማርያም
 በግብፁ በረሀ-ገጠማት ድካም።
ዐፈሩ ረመጥ ነው-እጅግ የሚያቃጥል
አሸዋ ድንጋዩ-እንደ ብረት የሚግል
አየር እንፋሎቱ-ልብን የሚሰውር
የነበረው ስቃይ እንደምን ይዘርዘር?
ያስጨንቃል በጣም-የመከራሽ ነገር።
በትንቢተ ሆሴዕ-የተጻፈውን
ምስጢራዊ ትንቢት -ሄደ ሊከውን
የድንግል ማርያምን ልጅ-እየሱስ መድኽን
እፁብ ድንቅ ያሰኛል-የእግዚአብሔር ማዳን።
 በፈጣን ደመና-ወደ ግብጽ በረረ
በማለት ኢሳይያስ -ተናገረ
ፈጣኗ ደመና-ወለተ ኢያቄም
ማህደር መለኮት-ነጻነቱ የአዳም።
ከሶስቱ አካል አንዱ-ኢየሱስ ክርስቶስ
ተወልዷል በበረት-ሞትን ሊደመስስ
በገባው ቃልኪዳን -በቀጠሮ መጣ።
በከብቶቹ በረት-ቢታይ በትህትና
 የሕይወት እንጀራ-የሰማዩ መና
የዳዊት የሙሴ-የነቢያቱ ዜና
ተፈፅሞ ስናይ-ዘመረን በበገና።
እረኞች በቦታው-ከመላእክት ጋራ
ስብሐት ለስላሴ-ብለዋል በጋራ
ንጉሥ ተወለደ-በዳዊት ከተማ
እሰይ የምስራች-በዓለም ይሰማ
ነበረ የዚያን ጊዜ-የደስታቸው ዓርማ።
መወለዱን የሰማው-የሄሮድስ በውሸት ተነስቶ
ብዙ ህጻናትን-ቦታው አስጠርቶ
 እርዳታ ልሰጥ ነው- በሚለው ትዕዛዝ
 የዋሃን እናቶች-የሆዳቸውን ፍሬ ወደ እሱ አበጋዙ።
 ገስግሰው ሲደርሱ-የሆነው ሌላ ነው
ለጨካኝ ሰራዊት -ደም ለጠማቸው
የህፃናቱን አንገት-ቆራርጡት አላቸው
 ለወንበር ለስልጣን -ስለ ተማረከ
የስላሴን ዘፍጥረት-በሰይፉ አወከ።
 የሰባሰገሎች-ጥበብ ስላልገባው
የተወለዱትን-በሙሉ አስጠራቸው
የተባለው ትንቢት-እንቅልፍ ስለነሳው
የነገስታትን ንጉሥ -አስቦ ሊያገኘው
ከዚህ ድንቁርና-ሰውረን ማለት ነው።
የነፍሳቱ ደም-ወረደ እንደ ጎርፍ
በዚያች ከተማ-ቤቴሌሔም ደጃፍ
በከንቱ ሰዋቸው-በመሰለው ነገር
ህፃኑ ግን ሸሽቷል-ወደ ሌላ ሀገር
የስላሴ ጥበብ -ከቶ አይመረመር።
 ዛሬም በዚህ  ዘመን-አሉ ብዙ ሞኞች
በአለማዊ ጥበብ -በባዶ ተሟጋች
ማመን አለማመን-የነሱ ድርሻቸው
እውነትን መመስከር -የልጅ ግዴታ ነው
ሂዱና አስተምሩ-መልሱ ነው የሚለው።
ሰለኛ ተሰዳ-ተስፋን ለሰጠችን
በልጇ ቸርነት-ስለተጎበኘን
እንደ ቅዱሳኑ-ነይ ነይ እንላለን።
 በአፀዷ በቅጽሯ-ጽዮንን ከበናል
የአባ ጽጌ ድንግል-በረከት ደርሶናል
በሰማያዊው ስልት-ማኅሌት ቆመናል
አቤት ያለው ደስታ-ዓለምን ያስረሳል።
ዶግማ የማይሻር-ከቶ የማይታደስ
ሕጉ አምላካዊ-በፍፁም የማይፈርስ
ሕጉ አምላካዊ-በፍጹም የማይፈርስ
ቀኖና ፍትሐዊ-ጭንቀት የሚበጥስ
ትውፊት ታሪካዊ-ለልጅ ልጅ የሚደርስ
የእውነት ቅብብሎሽ-አንዱም አይፋለስ
በዋሻ ገደሉ-ጤዛውን በመላስ
ተግተው ይቆማሉ-እንዳለው ጳውሎስ።
በምድራችን ሰላም-እንዲሆን ደስታ
ትውልዱ እንዲጠግብ-በአጋፔው ገበታ
በንስሐ ታጥቦ-ልቡ እንዲበረታ
ድንግል ሆይ አሳስቢ-ለታቀፍሽው ጌታ።
የቤሌሖር ልጅ-ወድቆ እንዲሰበር
ዳጎናዊው መንገድ-በእውነት እንዲታጠር
የዲያብሎስ ውጊያ -በቃልህ እንዲሞት
አስነሳልን አምላክ-የበረታ አባት
ለመንጋው እራርቶ-የሚያፀና በእምነት።
ነኽምያን ላከው-ያንጽ ቤተመቅደስ
የአምልኮ ስፍራ-ለሁሉ እንዲደርስ
ሳሙኤልን ስጠን-ወንጌልን ሰባኪ
በፀጋው በጥበብ -ራዕይን አሳኪ።
አባታችን ሙሴ-የማርያም ወንድም
ስማን አሳስብልን-ለመድሃኒዓለም
በኑፋቄ ባሕር -ገብተን እንዳንሰጥም
ክፍልና አሻግረን-ተጨንቀናል በጣም
በተሰጠን ጊዜ -ለመኖር አልቻልንም።
ከውብ ዜማው ጋራ-ቅዱስ ያሬድ ይምጣ
ምስጢር በማፋለስ -ከሕግ እንዳንወጣ
እናንብብ እንጠይቅ-እንማር ከአበው
ከእውነተኛ መምህር -ለኛ ከሚገባው
አምላክ ይሰውረን -ለኛ ከሚገደው
አምላክ ይሰውረን -አሁን ከምንሰማው።

በኃጢአት በሽታ በበደል ቁስል
በክፋት በተንኮል በቂም በበቀል
በጭካኔ  ጅራፍ በዘር ክፍፍል
ተመተናልና አማልጅን ድንግል።
ለተፈጠርንበት እንድንቆም ለዓላማ
ሕገ እግዚአብሔርን ጆሮአችን ሲሰማ
በወንጌሉ አንድምታ በቅኔው ከተማ
ይፃፍ በውስጣችን አግዥን እማማ።
በማስተዋል ጥበብ ይሰራ ውስጣችን
ለጾም ጸሎት ስግደት ይነሳ ልባችን
ፍቅር ቸርነት ቅንነት ይክበበን
የአማኑኤል እናት ኪዳንሽ ያበርታን።
ከፈጣሪ በታች ከፍጡራን በላይ
ክብርሽ የገነነ እናቱ የአዶናይ
ምሕረትን አሰጭን ይመልከተን ከላይ
አሳዝነነዋል እየሆንን ኮብላይ።
የመከራው ዱላ እስከ አጥንት ደርሶ
ፊታችን ጠቋቁሯል በዕንባ በለቅሶ
በከንቱ እንዳንጠፋ ይማረን መላልሶ
አዘክሪ ድንግል ያቁመን አድሶ።
በተሰጠን መንገድ ዘመን በማይሽረው
በአንዲቷ ጥምቀት በደም በታተመው
በሕያው መዝገብ ላይ በቃል በተፃፈው
ለቅዱሳን ሁሉ አንዴ በተሰጠው
እንድንፀና አድርገን ጠብቀን ከከፋው
አምላከ አማልእክት ስልጣኑ ያንተ ነው።
       ድንግል ሆይ አሳስቢ 

እኔው ባይሞላልኝ: ባይሰላ ጎጆየ፣
እንደ ውሃ ፈሶ: ቢያልቅብኝ ጊዜየ፤
በሰባራ መንገድ: ተጉዘሽ በሾክ ላይ፣
እዚህ ስለደረሽ: በምድር በሰማይ፤
አበባየን ይዠ: በር ላይ ቆሜያለሁ፣
እንኳን አደረሰሽ: ልልሽ  እወዳለሁ።
                      ፧
በተስፋ ገመድ ላይ: እላይ ታች እያለ፣
ዓመታትን ያየ: እንዳንች ማን አለ ??
ይሁና... ሃገሬ:  ይህን ማን አየብሽ፣
ዘመንን ባንች ቤት: ቀምሮ አኑሮብሽ፣
የእድሜያችን ልኬት: አንችው ስለሆንሽ፣
እጅ  ነስቻለሁ:  እንኳን  አደረሰሽ።
                       ፧
ዓመታትን ሰፊ:  አንች  ግን  ቀዳዳ፣
አመድ አፋሽ ቢሆን: እጅሽ ሰርቶ ባዳ፤
የገረጣው ፊትሽ: ቢያስከፋንም ቅሉ፣
በእንቁ-ጣጣሽ ቅጠል: ሸፍነን  ላመሉ፣
እስኪ ደስስስ ብሎሽ: ይከበር በዓሉ፣
እንኳን አደረሰሽ: ኢትዮጵያችን ሙሉ።
                     ፧
በየ  ደነጊያው ገብቶ:  እንጀራ  ፍለጋ፣
ሲባዝን ቢከርምም: ክረምት እስከ በጋ፣
ክፉና  ደግ  አልፎ:   ሌሊቱ  ሲነጋ፤
የምሕረት ጥላ: ባንች ላይ አርፎብሽ፣
ዘመንን በዘመን: ቀይሮ ሲያድስሽ፣
በተሰጠሽ ፀጋ: አንችን ደስ ሲልሽ፣
ማን የማይል አለ: እንኳን አደረሰሽ።
                       ፧
ቀሚስሽን ለብሰን: ከስር ብንቆርጠው፣
ከጉያሽ ተጣብቀን: ጡትሽን ብንግጠው፣
ያቀፈን  እጅሽን: ዙረን  ብንረግጠው፤
......
መልኳ ቢወይብም: ቢሰባበር ፀጉሯ፣
የናት እናትነት: ደም  ነውና  ፍቅሯ፣
ስሟን  ሳትሸርፉ:  ደሞ  እንዳፈሯ፣
እንኳን አደረሰሽ: በሏት  ከነ  ክብሯ።
                     ፧
የፈጣሪ  ኪዳን:  ፅድቅ  ያለብሽ  ሃገር፣
ስምሽ መድኃኒት ነው: ማተብ የሚታሰር።
እናት ዘበአማን: ግብረ ገብ እመቤት፣
እንኳን አደረሰሽ: አንችም ለዚህ ዓመት።
..........
የለመድነው ጣፋጭ: ወዝሽ ሲናፍቀን፣
እዚህ ካንች ጋራ: ባህር ማዶም ሆነን፣
ያውዳመትሽ ወጉ: ጎልቶ ሲመጣብን፣
ሃሴት በነፍሳችን: ሞልቶ ሲያናውጠን፣
አንች  እያለሽ  እኛ:  መች  እንከፋለን፣
እንኳን አደረሰሽ: ኢትዮጵያ እናታችን።

ሰከንድ ደቂቃውን ደቂቃ ሰዓቱን
እያደገ ሲሄድ ሰይገታ ጉዞውን
በዚህ ሳያበቃ ሰዓት ቀንን ወልዶ
ቀኑም ሳምንት ሲሆን ተሻግሮ ተራምዶ
ሳምንትም በተራው ወራትን ሲተካ
የተቦካው ሲያልቅ ተፈጭቶ ሲቦካ
ወራት ወደ አመታት በአንዴ ሲቀየሩ
እረፋት የለሽ ሰዓት ሲዞር መዝወሩን
እድሜዬ አብሮ ሮጠ አለፈ ዘመኔ
ጆሮዬ እየሰማ እያየኹት በዓይኔ።
ብልጭ ድርግም ስትል ያቺ ፈጣን ሰኮንድ
በእጄ ላይ አስርያት ተቀምጣ በእኔ ክንድ
እኔ ስስቅባት ፍጥነቷን እያየሁ
ምንድን አስቸኮለሽ አጣደፈሽ እያልሁ
ለካስ ምስጢር አላት ዘመን ትቆጥራለች
በእድሜ መቀለዴን ነጋሪ ኖራለች።
እኔ መች ተረዳሁ ምስጢሩ መች ገባኝ
እብድነች እላለሁ ለካስ እብዱ እኔ ነኝ።
ዛሬ ባስታውሰው ያለፈ ዘመኔን
የሰኮንድ ደቂቃ የሰዓት ምስጢሩን
የሳምንት የወራት የዓመታት ድምሩን
ለካ ሄዶብኛል
ዘመን አልቆብኛል
በራሴ ላይ ሆኖ ሞት ይስቅብኛል።
ልጠይቅ እራሴን ምን ሰራሁ በእድሜዬ❔
በኖርኩበት ዘመን በዚህ ቆይታዬ
አንድ ነገር ቀረቶኛል
ጭንቀት ይሰማኛል
 ኑሮ እንዴት እንደሆነ ማሰብ ተስኖኛል
የእኔነቴ መሰረት አምላክ ከእኔ ርቋል።
አዎ❕አሁን ገባኝ ሁሉ የእድሜ አቆጣጠሩ
የሳምንት የወራት የዓመታት ምስጢሩ
ያለ ቅጽበት ዕረፍት በፍጥነት መብረሩ
ሰዓት በእርሷ ስስቅ ለካ ትስቃለች
እግሬን ወደ ጉድጓድ ይዛ ትሮጣለች።
እኔማ መች ገባኝ ቁም ነገር መሥራቷ
በሕይወቴ ዙርያ በእድሜ መጫወቷ።
ከአምላክ መለየቴ መች ተገለጸልኝ
እርቃኔን መቆሜን ማን አይቶ አለበሰኝ።
ውሃና ሳሙና ተቀምጦ በፊቴ
አድፌን ሳላስወግድ ድረስ ሰዓቴ
አይ ዘመን❕
አምላክ ለእኔ አስቦ ተጨንቆ ተጠበበ
ለንስሐ ብሎ ጊዜዬን ቆጥቦ
ምህረት ቢለግስኝ ወደ እረሱ እንድመለስ
እኔ ግን ዘነጋሁት መስቀሉን ማስታወስ።
እስኪ አንተም ንገረኝ
በይ አንቺም ንገረኝ
ዘመንህ እንዴት ነው❔
ዘመንሽ እንዴት ነው❔
የአጠቃቀም ስልቱ ዘዴው እንደምን ነው❔
በሃሜት በወሬ ወይስ በለቅሶ ነው❔
በወሬም ይቆጥራል
በሃሜት ይበራል
በፀሎትም ያልቃል
ከእንባ ጋር ይወርዳል
ጊዜማ መብረሩን መች አቁም ያውቃል።
ግን ቁጥሩ አንድ ቢሆንም ጥቅሙ ይለያያል።
እናም የእናቴ ልጅ ዘመንህን ተመልከት
ሃሜቱን ተውና ንስሐ ግባበት
ሃሜቱን ተይና ንስሐ ግቢበት
ኮንትራትህ ሲያልቅ ቁም ነገር ሥራበት
በላይ በሰማያት ስንቅን አስቀምጭበት።
በሉ አሁን ተነሱ ያለፈው ይብቃና
እኔም አንተም አንቺም ንስሐ እንግባና
ከአምላክ እንታረቅ
መንገዱን እንወቅ